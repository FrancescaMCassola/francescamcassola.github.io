---
layout: post
title: Arrivata a Cambridge!
date: 2025-07-20
lang: it
ref: arrived
comments: true
---

Mi ero ripromessa di aggiornare il blog una volta trasferita a Cambridge, ma sono ancora in fase di assestamento. Il viaggio dall’Italia alla Gran Bretagna è stato tranquillo, aerei e treni in orario – stranamente, dato il periodo estivo – e con facilità sono arrivata alla stanza che ho affittato. Non entriamo nel dettaglio di quest’ultima parte perché il disagio è elevato, e sto pensando se sia il caso di andarmene o resistere per i due mesi in cui dovrò rimanere in Gran Bretagna.
Infatti – piccola parentesi – il mio progetto MSCA si svolgerà tra Cambridge e Campeche, in Messico, e si spera che a estate conclusa io sia già in viaggio per raccogliere dati sul comportamento cognitivo dei coccodrilli… ma questo ve lo spiegherò un’altra volta!
Il giorno dopo l’arrivo, sveglia presto e 45 minuti di camminata verso l’Anglia Ruskin University per incontrare la mia supervisor, la dottoressa Claudia Wascher, che mi ha fatto un mega tour dell’università: tra stanze, scale, corridoi e persone che mi ha presentato e che conoscerò in futuro.
Sono estremamente grata del tempo che mi ha dedicato al mio arrivo e della sua disponibilità costante (soprattutto nell’aiutarmi a risolvere vari problemi burocratici universitari).
Dopodiché mi sono accampata in caffetteria: non avendo ancora la mia staff card, non posso entrare nel mio ufficio… lo so, fa ridere, ma così è! Fortunatamente, al momento in università c’è poca gente essendo luglio, la caffetteria tende a essere vuota, ci sono prese elettriche e, con pranzo al sacco, posso lavorare fino a tardi prima di rientrare a casa.
In questi giorni mi sto dedicando a completare documenti universitari, una revisione sistematica sulle tematiche che tratterò nel mio progetto e tanto altro.
Se la convivenza in questa momentanea casa è esasperante, dall’altra parte mi trovo in un ambiente universitario nuovo, che sembra possa portarmi grandi novità e, soprattutto, voglia di fare scienza!

Rimanete sintonizzati per aggiornamenti dal campo (letteralmente!) e qualche riflessione su cosa significhi fare ricerca sul comportamento animale.
A presto!

